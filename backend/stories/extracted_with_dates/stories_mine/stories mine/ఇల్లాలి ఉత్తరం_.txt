ఇల్లాలి ఉత్తరం

అవి 80 దశకంలో చివరి రోజులు. ఇంకా ఉత్తరాలు రాసుకొనే రోజులే. ల్యాండ్ లైన్లు కూడా ఇంకా అందుబాటులోకి రాని రోజులు.
ప్రమోషన్ మీద బదిలీ అయిన మోహన రావుకి అతని సతీమణి సుభద్ర దగ్గర నుంచి ఉత్తరం వచ్చింది ఒక రోజు.

ఇన్లాండ్ లెటర్ కావడంతో, ఉత్తరానికున్న రెండు అంచులు చింపి
చదవడం మొదలెట్టేడు.

ప్రియమైన శ్రీవారికి,

మీ సుభద్ర వ్రాయునది. మీరు ఎలా ఉన్నారు. ఇక్కడ మేము,పిల్లలు, మావయ్య గారు, అత్తయ్యగారు అందరం బావున్నాము.

కిందటి శనివారం వస్తానన్నారు. ఎందుకు రాలేదు? మేమందరం ఆఖరి బస్ వరకు ఎదురు చూసేము. పిల్లదయితే మీరు వచ్చేకే  అన్నం తింటానని భీష్మించుకుని కూచుంది. ఎదో  నోట్లో ఇంత కుక్కి నచ్చ చెప్పి పడుకోబెట్టాను దాన్ని.

పిల్లల ఇద్దరు స్కూల్ ఫీజు  యీ నెల10 లోగా కట్టేయాలి కదా! మీరు వచ్చేక కడతారేమోనని ఎదురు చూసాను. సరే నేనైన కడదామని బయలుదేరే సమయానికి మావయ్యగారే సిటీ బస్లో వెళ్లి కట్టేసారు.

మీరు రాగానే మావయ్య గారికి డబ్బులు తిరిగి ఇవ్వండి. నేను ఇస్తే బాగోదు.

పెద్ద వాడి క్వార్టల్లి ప్రోగ్రెస్ రిపోర్ట్ ఇచ్చేరు. అన్ని 80 దాటయి కానీ లెక్కల్లో 72 వచ్చేయి. నాన్న దెబ్బలాడుతాడు నువ్వే ప్రోగ్రెస్ కార్డ్ మీద సంతకం పెట్టేయమ్మ అంటున్నాడు వాడు. 
ఎం చేయమంటారు?

చిన్నది బడికెళ్లేటప్పుడు వీధి చివర దాకా రమ్మంటోంది.రెడ్డిగారింట్లో కుక్కని చూస్తే భయం దానికి. నాకేమో పని తెమలడం లేదు. పక్క వాళ్ల పింకీని అడుగుతాను చిన్నదాన్ని తనతో పాటు తీసుకెళ్లమని.

మొన్న ,మొక్కలికి నీళ్ళు పెట్టె గొట్టం రెండు చోట్ల పగిలిపోయి నీళ్లు పైకి చిమ్ముతుంటే మావయ్య గారు గుడ్డతో గట్టిగా కట్టేరు. ఇప్పుడు ఇంక నీళ్లు కారవు లెండి. ఈ సారి మీరోచ్చినపుడు కొత్త గొట్టం కొందురు గాని. 

అవును గాని మన పెళ్లి ఫోటోకి ఫ్రేమ్ లేదా? మావయ్య గారు      షో కేస్ సద్దుతూ ఏమమ్మా ఒట్టి ఫోటోనే ఉంది ఫ్రేమ్ ఏదనిడిగెరు. నాకు తెలియదు మావయ్య గారు అంటే, మన దగ్గిర పాడైపోయిన వాల్ క్లాక్లో మెషిన్ తీసేసి మన ఫోటో పెట్టేరు. ఎంత బావుందో! మన బెడ్రూంలో పెట్టాను.

అత్తయ్య గారు ఈ మధ్య సనాతనసారధిలో అక్షరాలు అలుక్కుపోయినట్లు ఉన్నాయని అంటున్నారు. ఈ సారి వచ్చినప్పుడు  ఒక రోజు సెలవు పెట్టుకొని రండి మీ అమ్మగారిని కళ్ళజోడు షాపుకు తీసుకెళ్లుదురు గాని.

అన్నట్లు, అత్తయ్యగారు నాటిన నందివర్ధనం, ఎర్ర మందారం మొక్కలకి, పువ్వులు  పూయడం మొదలుపెట్టేయండి. ఇక మన దేవుడి మందిరంలో అందరి దేవుళ్ళకు పూలు పెట్టుకోవచ్చు.

ఈ లక్ష్మివారం, బాబా గారి భజన, మన ఇంటికి ఇచ్చేరు భజన సంఘం వాళ్ళు. అత్తయ్యగారు అప్పుడే కంగారు పడి పోతున్నారు. ప్రసాదం ఏమి పెడదమని. కాస్త గోధుమ నూక ప్రసాదం ,సతాలించిన సెనగలు, పెట్టెదం ఏమి కంగారు పడొద్దని చెప్పెను లెండి అత్తయ్యగారికి. ఆవిడ భజన ఫ్రెండ్, తులసమ్మగారు నిన్న భజనికి రాలేదట నిన్న. ఇంటికెళ్లి చెప్పమంటున్నారు. రేపుదయం వెళ్లి చెప్పాలి.

అన్నట్టు మరిచేను. క్రితం ఏడాది మీరు,పాడేరు నుంచి తెప్పించిన పిక్క తీసిన చింతపండు నిండుకొంటోంది. మళ్ళ ఆ రంగుల రాణీ
బస్ డ్రైవర్కి చెప్తారా ? ఇంట్లో తెచ్చి పడేస్తాడు ఎదో ఒక టైములో.

ఏంటోనండి ! మీరు ఇంట్లో లేకపోతే ఎంతో వెలితిగ ఉంది. రాత్రుళ్ళు సరిగ్గా నిద్ర కూడా పట్టడం లేదు నాకు. తొందరగా వచ్చేయండి బాబు.

ముఖ్యంగా ఆఫీసుకి బయలుదేరే ముందు మీరిచ్చే ఆ బుగ్గ మీద ముద్దు లేక పోతే నాకు చాలా బెంగగా ఉంటోంది. నాకు అదంటే ఎంతో ఇష్టం. మీరు ఎప్పుడు మళ్ళీ వస్తారో ఏంటో.

రాసి రాసి చెయ్యి నొప్పెడుతోంది. నిద్ర ముంచుకొస్తోంది.
ఇక నేనుఉంటాను.

ఇట్లు
మీ ప్రియమైన ఏవండి.
.......
ఉత్తరం చదువుకున్న మోహనరావు నవ్వుకున్నాడు. తనకి తన కుటుంబం ఉంటున్న చోటుకే మళ్ళీ బదిలీ అయ్యింది. రెండు రోజుల్లో ఇక్కడ రిలీవు అయి తన కుటుంబాన్ని చేరుకొబోతున్నాడు. అందరికి సర్ప్రైజ్ ఇవ్వబోతున్నాడు. అమ్మ నాన్న, పిల్లలు, తన ప్రియ భార్యమణి అందరూ గుర్తుకొచ్చేరు.  ఎన్నో జ్ఞాపకాల్ని మోసుకొచ్చిన , తన సతీమణి  రాసిన ఉత్తరాన్ని ఆప్యాయంగా ముద్దు పెట్టుకొని పెట్లో భద్రంగా దాచుకున్నాడు మోహనరావు. తీపి గుర్తులుగా మరి.

సమాప్తం.

KVS RAVI ....
